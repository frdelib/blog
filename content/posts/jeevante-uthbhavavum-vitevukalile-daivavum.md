+++
title = "ജീവന്റെ ഉത്ഭവവും വിടവുകളിലെ ദൈവവും"
slug = "jeevante-uthbhavavum-vitevukalile-daivavum"
date = 2026-01-10T00:00:00-08:00
draft = false
tags = [
  "ജീവന്റെ ഉത്ഭവം",
  "ഉത്ഭവശാസ്ത്രം",
  "ഇന്റലിജന്റ് ഡിസൈൻ",
  "ഗോഡ് ഓഫ് ദ ഗ്യാപ്സ്",
  "കൈറാലിറ്റി",
  "ശാസ്ത്രവും വിശ്വാസവും",
  "കത്തോലിക്കാ സഭ",
  "അക്വീനാസ്",
  "മെറ്റാഫിസിക്സ്"
]
categories = ["ലേഖനം"]
+++

ആധുനിക ശാസ്ത്രലോകം അഭിമുഖീകരിക്കുന്ന ഏറ്റവും സങ്കീർണ്ണവും ദുഷ്കരവുമായ ബൗദ്ധിക വെല്ലുവിളികളിലൊന്നായി ജീവന്റെ ഉത്ഭവം ഇന്നും ഒരു സമസ്യയായി നിലനിൽക്കുന്നു.രസതന്ത്രം, മോളിക്യുലാർ ബയോളജി, പരിണാമ സിദ്ധാന്തം എന്നീ മേഖലകളിൽ വിപ്ലവകരമായ പുരോഗതി ഉണ്ടായിട്ടുണ്ടെങ്കിലും, അചേതനമായ പദാർത്ഥങ്ങൾ എങ്ങനെയാണ് സങ്കീർണ്ണമായ ആദ്യ ജീവവ്യവസ്ഥകളായി മാറിയത് എന്നതിനെക്കുറിച്ച് പൂർണ്ണമായ ഒരു വിശദീകരണം നൽകാൻ ശാസ്ത്രത്തിന് ഇനിയും കഴിഞ്ഞിട്ടില്ല.  ഈ പരിമിതിയെ ശാസ്ത്രലോകം ഒളിച്ചുവെക്കുന്നില്ല; മറിച്ച് ശാസ്ത്രഗ്രന്ഥങ്ങളും ലേഖനങ്ങളും ഈ അറിവില്ലായ്മയെ തുറന്നു സമ്മതിക്കുന്നുണ്ട്. വാസ്തവത്തിൽ, ഈ ഒരു കടങ്കഥയാണ് ജീവശാസ്ത്ര മേഖലയിലെ ഗവേഷണങ്ങൾക്ക് ഇന്ധനമായി വർത്തിക്കുന്നത്.

എങ്കിലും, ശാസ്ത്രത്തിന്റെ ഈ സുതാര്യത പലപ്പോഴും ദുർവ്യാഖ്യാനം ചെയ്യപ്പെടാറുണ്ട്. മതപരമായ സംവാദങ്ങളിൽ, ഒരു പ്രതിഭാസത്തെ പൂർണ്ണമായി വിശദീകരിക്കാനുള്ള ശാസ്ത്രത്തിന്റെ ഇപ്പോഴത്തെ അപ്രാപ്യതയെ, പ്രകൃതിപരമായ പ്രക്രിയകളുടെ തത്വത്തിലുള്ള പോരായ്മയായി ചിലർ വ്യാഖ്യാനിക്കുന്നു. തന്മൂലം, ജീവന്റെ ഉത്ഭവം ഒരു 'ബുദ്ധിമാനായ സ്രഷ്ടാവിന്റെ' (Intelligent Designer) നേരിട്ടുള്ള സാന്നിധ്യത്തിലേക്കാണ് വിരൽചൂണ്ടുന്നതെന്ന വാദം ഇവർ ഉന്നയിക്കുന്നു. എന്നാൽ, ഇത്തരം നിഗമനങ്ങൾ യുക്തിഭദ്രമല്ലെന്നാണ് ഈ ലേഖനം വാദിക്കുന്നത്. ദൈവത്തെ സ്രഷ്ടാവായി വിശ്വസിക്കുന്നതിലല്ല ഇവിടെ പിഴവ് സംഭവിക്കുന്നത്; മറിച്ച്, ഗവേഷണ വഴിയിലുള്ള ഒരു ശാസ്ത്രീയ പ്രതിസന്ധിയെ (Scientific crisis), തിടുക്കപ്പെട്ട് ഒരു ദാർശനിക നിഗമനമായി (Metaphysical conclusion) തെറ്റിദ്ധരിക്കുന്നതിലാണ്.

ഈ വസ്തുതയുടെ ആഴം മനസ്സിലാക്കാൻ, ജീവോത്ഭവവുമായി ബന്ധപ്പെട്ട പഠനങ്ങൾ നേരിടുന്ന യഥാർത്ഥ വൈഷ്യമ്യങ്ങൾ എന്താണെന്ന് നാം തിരിച്ചറിയേണ്ടതുണ്ട്.

## 1. ജീവോത്ഭവത്തിന്റെ സങ്കീർണ്ണ പ്രഹേളിക
പരിണാമ പ്രക്രിയയിലെ ഒരു വിടവ് എന്നതിലുപരി, ഭൗതിക നിയമങ്ങളിൽ നിന്ന് ജൈവ നിയമങ്ങളിലേക്കുള്ള വലിയൊരു കുതിച്ചുചാട്ടമാണ് ജീവന്റെ ഉത്ഭവം. ഭൗതിക നിയമങ്ങളുടെ ചട്ടക്കൂടിനുള്ളിൽ നിന്നുകൊണ്ട് തന്മാത്രകൾ എങ്ങനെ പരസ്പരം പ്രതിപ്രവർത്തിക്കുന്നു എന്നതിനെയാണ് രസതന്ത്രം വ്യാഖ്യാനിക്കുന്നത്. എന്നാൽ, ജീവശാസ്ത്രമാകട്ടെ സ്വന്തം നിലനിൽപ്പ് കാത്തുസൂക്ഷിക്കുകയും (Self-preservation), ആന്തരികാവസ്ഥകളെ സ്വയം ക്രമീകരിക്കുകയും (Homeostasis), പ്രത്യുത്പാദനത്തിലൂടെ തുടർച്ച ഉറപ്പാക്കുകയും, പരിണമിക്കുകയും ചെയ്യുന്ന സങ്കീർണ്ണമായ വ്യവസ്ഥകളെക്കുറിച്ചാണ് പഠിക്കുന്നത്. ഇവിടെ ജീവൻ നിർവ്വചിക്കപ്പെടുന്നത് ഏതെങ്കിലും പ്രത്യേക തന്മാത്രകളുടെ സാന്നിധ്യത്താലല്ല, മറിച്ച് അത്യന്തം സുസംഘടിതമായ ചില പ്രക്രിയകളുടെ ആകെത്തുകയാലാണ്.
ഇത്തരമൊരു വിസ്മയകരമായ വ്യവസ്ഥ എങ്ങനെ ആദ്യമായി ഉടലെടുത്തു എന്ന് വിശദീകരിക്കുന്നത് താഴെ പറയുന്ന കാരണങ്ങളാൽ അതിദുഷ്കരമായി തുടരുന്നു:

ഈ പരിവർത്തനത്തിന് ആധാരമായ സംഭവങ്ങൾ അരങ്ങേറിയത് ഏകദേശം നാനൂറ് കോടി വർഷങ്ങൾക്ക് മുൻപാണ്. അതിനാൽത്തന്നെ അവയുടെ നേരിട്ടുള്ള തെളിവുകളോ ഫോസിലുകളോ ഒന്നുംതന്നെ അവശേഷിക്കുന്നില്ല. പുരാതന ഭൂമിയിലെ പാരിസ്ഥിതിക സാഹചര്യങ്ങളെക്കുറിച്ച് നമുക്ക് ഭാഗികമായ അറിവ് മാത്രമേയുള്ളൂ. അന്തരീക്ഷ ഘടന, സമുദ്രങ്ങളിലെ രാസാവസ്ഥ, ഊർജ്ജ സ്രോതസ്സുകൾ, ധാതുസാന്നിധ്യമുള്ള പരിസരങ്ങൾ എന്നിവയെക്കുറിച്ചുള്ള അറിവുകൾ  ഇന്നും അനിശ്ചിതത്വത്തിലാണ്. ഏറ്റവും നിർണ്ണായകമായ വസ്തുത, ജീവന്റെ അടിസ്ഥാന ഘടകങ്ങൾ പരസ്പരം അങ്ങേയറ്റം ബന്ധിതമാണ് എന്നതാണ്. മെറ്റബോളിസം, ജനിതക വിവരങ്ങളുടെ കൈമാറ്റം, കാറ്റാലിസിസ്, കോശവിഭജന സംവിധാനങ്ങൾ എന്നിവ പരസ്പരം താങ്ങായും ആശ്രയിച്ചും നിലകൊള്ളുന്നവയാണ്. മറ്റുള്ളവയുടെ അഭാവത്തിൽ ഇതിൽ ഏതെങ്കിലും ഒന്ന് മാത്രം സ്വതന്ത്രമായി രൂപപ്പെടുന്ന ലളിതമായൊരു രേഖീയ ക്രമം നിശ്ചയിക്കുക എന്നത് വർത്തമാനകാല അറിവുവെച്ച് അസാധ്യമാണ്.

1950-കളിൽ മില്ലർ-യൂറി പരീക്ഷണത്തിലൂടെ (Miller-Urey experiment) ആരംഭിച്ച പഠനങ്ങൾ തെളിയിച്ചത്, ആദിമ ഭൂമിയുടേതിന് സമാനമെന്ന് കരുതപ്പെടുന്ന സാഹചര്യങ്ങളിൽ അമിനോ ആസിഡുകൾ പോലുള്ള ജൈവ തന്മാത്രകൾ രൂപപ്പെടാമെന്നാണ്. ഇതിന്റെ ആധുനിക പതിപ്പുകൾ ഇന്ന് കൂടുതൽ ആഴത്തിലുള്ള പര്യവേക്ഷണങ്ങൾ നടത്തുന്നു. വിവിധതരം അന്തരീക്ഷങ്ങൾ, ധാതു ഉൽപ്രേരകങ്ങൾ, ഈർപ്പവും വരൾച്ചയും മാറിമാറി വരുന്ന ആവർത്തന ചക്രങ്ങൾ, അൾട്രാവയലറ്റ് വികിരണം, കടലിനടിയിലെ ഹൈഡ്രോതെർമൽ സാഹചര്യങ്ങൾ എന്നിവയെല്ലാം ഇന്ന് പഠനവിഷയമാണ്. ഇത്തരം ഗവേഷണങ്ങൾ ജീവന്റെ രാസപരമായ അടിസ്ഥാന ഘടകങ്ങൾ പ്രകൃതിയിൽ അപൂർവ്വമല്ലെന്ന് അടിവരയിടുന്നു.

എങ്കിലും, ഈ ഘടകങ്ങളുടെ സാന്നിധ്യം എന്നത് ജീവൻ രൂപപ്പെടുന്നതിന് തുല്യമല്ല. തന്മാത്രകളുടെ ഒരു കൂട്ടം മാത്രം ഒരു 'ജീവവ്യവസ്ഥ'യായി മാറുന്നില്ല. ജീവന്റെ സാക്ഷാത്കാരത്തിന് ഉന്നതമായ സംഘാടനവും (Organization), ഫീഡ്ബാക്ക് സംവിധാനങ്ങളും, തുടർച്ചയും അത്യന്താപേക്ഷിതമാണ്. രസതന്ത്രം ആ 'ലക്ഷ്മണരേഖ' എങ്ങനെ മറികടന്നു എന്നത് ഇന്നും ഒരു നിഗൂഢതയായി തുടരുന്നു.


## 2. 'കൈറാലിറ്റി' (Chirality) എന്ന സമസ്യ
തന്മാത്രകളുടെ 'കൈറാലിറ്റി' അഥവാ വലതു-ഇടത് സ്വഭാവം എന്നത് ജീവോത്ഭവ പഠനങ്ങളിൽ നേരിടുന്ന മറ്റൊരു വലിയ പ്രതിസന്ധിയാണ്. പല ജൈവ തന്മാത്രകളും കണ്ണാടിയിലെ പ്രതിബിംബം പോലെ ഇടത് കൈ രൂപത്തിലും വലത് കൈ രൂപത്തിലും നിലനിൽക്കുന്നുണ്ട് (തന്മാത്രകൾ പോളറൈസ്ഡ് പ്രകാശത്തിനോട് പ്രതികരിക്കുന്ന രീതിയിലുള്ള വ്യത്യാസമാണ് ഈ ഭൗതിക പ്രതിഭാസത്തിന് ആധാരം). ഭൂമിയിലെ സകല ജീവവ്യവസ്ഥകളും ഏതാണ്ട് പൂർണ്ണമായും ഇടത് കൈ രൂപത്തിലുള്ള അമിനോ ആസിഡുകളും വലത് കൈ രൂപത്തിലുള്ള കാർബോഹൈഡ്രേറ്റുകളുമാണ് പ്രയോജനപ്പെടുത്തുന്നത്. എന്നാൽ, ജീവേതരമായ രസതന്ത്രം ഈ രണ്ട് രൂപങ്ങളെയും തുല്യ അളവിലാണ് (Racemic mixture) ഉത്പാദിപ്പിക്കുന്നത്. പ്രകൃതിയിലെ ഈ സമമിതി (Symmetry) എങ്ങനെ തകർക്കപ്പെട്ടു എന്നും, വ്യത്യസ്ത വിഭാഗത്തിലുള്ള തന്മാത്രകൾ എങ്ങനെ ഈ സവിശേഷ രൂപഘടനയിൽ ഏകോപിപ്പിക്കപ്പെട്ടു എന്നതും ഉത്തരം കിട്ടാത്ത ചോദ്യങ്ങളായി അവശേഷിക്കുന്നു. ധാതു പ്രതലങ്ങളുടെ സ്വാധീനം, പോളറൈസ്ഡ് പ്രകാശം, കാലക്രമേണ പ്രബലമായ ചെറിയ സ്റ്റാറ്റിസ്റ്റിക്കൽ പക്ഷപാതങ്ങൾ എന്നിവ ഉൾപ്പെടുന്ന പ്രക്രിയകൾ ശാസ്ത്രജ്ഞർ നിർദ്ദേശിച്ചിട്ടുണ്ടെങ്കിലും ഇതിൽ ഒരു പൊതുസമ്മതി ഇന്നും അപ്രാപ്യമാണ്.
ജീവന്റെ ഉത്ഭവം ഇന്നും പരിഹരിക്കപ്പെടാത്ത ശാസ്ത്രീയ പ്രശ്നമായി തുടരുന്നതിന്റെ പ്രധാന കാരണങ്ങളും ഇവതന്നെയാണ്.


## 3. തുറന്ന ചോദ്യങ്ങളിൽ നിന്നും 'ഡിസൈനിലേക്കുള്ള' ചുവടുമാറ്റം
ഈ ഘട്ടത്തിലാണ് പരിചിതമായ ഒരു വാദം ഉയർന്നുവരുന്നത്. ജീവൻ എങ്ങനെ ഉണ്ടായെന്ന് ശാസ്ത്രം ഇതുവരെ വിശദീകരിക്കാത്തതുകൊണ്ടും, ഈ പ്രശ്നം അങ്ങേയറ്റം പ്രയാസകരമായി തോന്നുന്നതുകൊണ്ടും, സ്വാഭാഭിക വിശദീകരണങ്ങൾ അപര്യാപ്തമാണെന്ന് പ്രഖ്യാപിക്കപ്പെടുന്നു. ഈ അപര്യാപ്തതയെ മുൻനിർത്തി, ഒരു 'ബുദ്ധിമാനായ സ്രഷ്ടാവ്' (Intelligent design) ഇതിനു പിന്നിലുണ്ടെന്ന നിഗമനത്തിലേക്ക് അവർ എത്തുന്നു.
ഈ നീക്കത്തിലാണ് യഥാർത്ഥത്തിൽ തെറ്റ് സംഭവിക്കുന്നത്.
### 3.1. തുറന്ന ചോദ്യങ്ങളിൽ നിന്ന് ഒരു സ്രഷ്ടാവിലേക്ക് എത്തുന്നതിലെ പിഴവുകൾ
ആദ്യത്തെ പിഴവ് യുക്തിപരമാണ്. ഒരു പ്രശ്നം പരിഹരിക്കപ്പെട്ടിട്ടില്ല എന്ന് പറയുന്നത് അത് പരിഹരിക്കാൻ കഴിയാത്ത ഒന്നാണെന്ന് പറയുന്നതിന് തുല്യമല്ല. പരിഹരിക്കപ്പെടാത്ത പ്രശ്നങ്ങളെ ശാസ്ത്രം പതിവായി അഭിമുഖീകരിക്കാറുണ്ട്. അറിയപ്പെടുന്ന നിയമങ്ങളെ ഒരു പ്രതിഭാസം ലംഘിക്കുന്നു എന്ന് തെളിയിക്കപ്പെടുമ്പോൾ മാത്രമാണ് അത് 'അസാധ്യമാണ്' എന്ന് ശാസ്ത്രം പ്രഖ്യാപിക്കുന്നത്.
ഗണിതശാസ്ത്രത്തിലും ഭൗതികശാസ്ത്രത്തിലും, ഒരു കാര്യം അസാധ്യമാണെന്ന് പറയണമെങ്കിൽ അതിന് കൃത്യമായ തെളിവുകൾ ആവശ്യമാണ്. നിശ്ചിത ആക്സിയോമാറ്റിക് സിസ്റ്റങ്ങൾക്കുള്ളിൽ (Axiomatic systems) ചില സത്യങ്ങൾ തെളിയിക്കാനാവില്ല എന്ന് ഗോഡൽ (Gödel) തെളിയിച്ചിട്ടുണ്ട്. പ്രകാശത്തേക്കാൾ വേഗത്തിലുള്ള യാത്ര ആപേക്ഷികതാ സിദ്ധാന്തത്തിന്റെ  ഘടനയ്ക്ക് വിരുദ്ധമായതിനാൽ അത് അസാധ്യമാണെന്ന് ഭൗതികശാസ്ത്രജ്ഞർ വാദിക്കുന്നു. തെർമോഡൈനാമിക്സ് നിയമങ്ങളെ ലംഘിക്കുന്നതിനാൽ പെർപെച്വൽ മോഷൻ മെഷീനുകൾ തള്ളിക്കളയപ്പെടുന്നു. ഈ സാഹചര്യങ്ങളിലെല്ലാം, അസാധ്യത എന്നത് തത്വപരമായ വൈരുദ്ധ്യങ്ങളിൽ നിന്നാണ് വരുന്നത്, അല്ലാതെ പ്രതിസന്ധിയിൽനിന്നോ പ്രയാസത്തിൽ നിന്നോ അല്ല.
പ്രകൃതിദത്തമായ പ്രക്രിയകളിലൂടെ ജീവൻ ഉണ്ടാകില്ല എന്ന് തെളിയിക്കുന്ന സമാനമായ തെളിവുകളൊന്നും നിലവിലില്ല. വിമർശകർ ചില പ്രത്യേക അനുമാനങ്ങൾക്കും മാതൃകകൾക്കും സംഭവിക്കുന്ന പരാജയങ്ങളെ എടുത്തുക്കാട്ടാറുണ്ട്. എന്നാൽ അത് ആഗോളതലത്തിലുള്ള അസാധ്യതയെ (Global impossibility) സ്ഥാപിക്കുന്നില്ല. "ഇതുവരെ അറിയില്ല" എന്നതിൽ നിന്നും "അറിയാനെ കഴിയില്ല" എന്നതിലേക്കുള്ള മാറ്റം ഒരു മോഡൽ ഫാലസി (Modal fallacy - യുക്തിപരമായ ഒരു പിഴവ്) ആണ്.
രണ്ടാമത്തെ പിഴവ് ശാസ്ത്രീയ മാനദണ്ഡങ്ങളെ സംബന്ധിച്ചതാണ്. ജീവൻ എങ്ങനെ ഉത്ഭവിച്ചു എന്നതിന്റെ  പൂർണ്ണമായ, ഘട്ടം ഘട്ടമായുള്ള വിവരണം വിമർശകർ പലപ്പോഴും ആവശ്യപ്പെടാറുണ്ട്. അത്തരമൊരു വിവരണത്തിന്റെ  അഭാവത്തെ അത് പ്രകൃതിദത്തമായി സംഭവിച്ചതല്ല എന്നതിന്റെ  തെളിവായി അവർ കണക്കാക്കുന്നു. എന്നാൽ ഈ മാനദണ്ഡം ശാസ്ത്രത്തിന്റെ  മറ്റ് മേഖലകളിൽ പ്രയോഗിക്കാറില്ല. ബോധം (Consciousness), ഭാഷ, കോശങ്ങളുടെ പ്രാരംഭ പരിണാമം എന്നിവയെക്കുറിച്ച് നമുക്ക് പൂർണ്ണമായ വിശദീകരണങ്ങളില്ല. ഈ പ്രതിഭാസങ്ങൾക്കെല്ലാം അതിമാനുഷികമായ ഇടപെടൽ ആവശ്യമാണെന്ന് ആരും നിഗമനം ചെയ്യുന്നില്ല. ഭാഗികമായ പ്രവർത്തനരീതികൾ, പരോക്ഷമായ തെളിവുകൾ, ഒന്നിലധികം നിഗമനങ്ങൾ ഒത്തുചേരുന്ന രീതി എന്നിവയിലൂടെയാണ് ശാസ്ത്രം മുന്നേറുന്നത്. ചരിത്രപരമായ പുനർനിർമ്മാണങ്ങൾ അപൂർവ്വമായി മാത്രമേ പൂർണ്ണമാകാറുള്ളൂ.
മൂന്നാമത്തെ പിഴവ് മനഃശാസ്ത്രപരമാണ്. പല വാദങ്ങളും വ്യക്തിപരമായ അവിശ്വാസത്തെ (Personal incredulity) ആശ്രയിച്ചുള്ളതാണ്. ജീവന്റെ  ഉത്ഭവം ഭാവനയിൽ കാണാൻ പ്രയാസമായതിനാൽ അത് അസാധ്യമാണെന്ന് പ്രഖ്യാപിക്കപ്പെടുന്നു. എന്നാൽ ശാസ്ത്രസത്യം മനുഷ്യന്റെ  ഭാവനയുടെ  പരിമിതമല്ല. ഒരുകാലത്ത് അസംബന്ധമെന്ന് തോന്നിയ പല കാര്യങ്ങളും പിന്നീട് സത്യമാണെന്ന് തെളിയിക്കപ്പെട്ട ഉദാഹരണങ്ങളാൽ ചരിത്രം സമ്പന്നമാണ്. അവിശ്വാസം എന്നത് നമ്മുടെ അറിവിന്റെ  പരിമിതിയെയാണ് സൂചിപ്പിക്കുന്നത്, അല്ലാതെ പ്രകൃതിയുടേതല്ല.
നാലാമത്തെ പിഴവ് ശാസ്ത്രത്തിന്റെ  സ്വഭാവത്തെ സംബന്ധിച്ചതാണ്. രഹസ്യങ്ങളെ ഇല്ലാതാക്കുക എന്നതല്ല ശാസ്ത്രത്തിന്റെ  ലക്ഷ്യം. കൂടുതൽ ആഴത്തിലുള്ള ചോദ്യങ്ങൾ ഉയർത്തുന്ന പ്രശ്നങ്ങൾ പരിഹരിച്ചുകൊണ്ടാണ് അത് മുന്നേറുന്നത്. പരിഹരിക്കപ്പെടാത്ത പ്രശ്നങ്ങൾ ശാസ്ത്രത്തിന്റെ  പരാജയമല്ല, മറിച്ച് അതിന്റെ  ചൈതന്യത്തിന്റെ  അടയാളമാണ്. നിരന്തരമായ അന്വേഷണത്തിലൂടെ അറിവിന്റെയും അറിയാനുള്ളതിന്റെയും അതിർവരമ്പുകൾ ശാസ്ത്രം വികസിപ്പിച്ചുകൊണ്ടിരിക്കുന്നു. ഉത്തരമില്ലാത്ത ചോദ്യങ്ങളെ അന്വേഷണം ഉപേക്ഷിക്കാനുള്ള കാരണമായി കാണുന്നത് ശാസ്ത്രത്തിന്റെ  യുക്തിക്ക് വിരുദ്ധമാണ്. ഈ സമീപനമായിരുന്നു ചരിത്രത്തിലുടനീളം സ്വീകരിച്ചിരുന്നതെങ്കിൽ ശാസ്ത്രം നൂറ്റാണ്ടുകൾക്ക് മുമ്പേ അവസാനിക്കുമായിരുന്നു.
അവസാനമായി, ഇതിൽ ഒരു ദൈവശാസ്ത്രപരമായ പിഴവുണ്ട്. വിശ്വാസികളായ വായനക്കാരെ സംബന്ധിച്ചിടത്തോളം ഏറ്റവും പ്രധാനപ്പെട്ട കാര്യവും ഇതാണ്.
## 4. വിശ്വാസവും ശാസ്ത്രവും കത്തോലിക്കാ പാരമ്പര്യവും
ഈ വിമർശനം വിശ്വാസത്തിന് നേരെയുള്ള ഒരാക്രമണമല്ല; ദൈവം സ്രഷ്ടാവാണെന്ന സത്യത്തെ നിഷേധിക്കലുമല്ല. മറിച്ച്, വിശ്വാസവും ശാസ്ത്രവും എങ്ങനെ പരസ്പരം ബന്ധപ്പെട്ടിരിക്കുന്നുവെന്നും അവയുടെ കൃത്യമായ അതിർവരമ്പുകൾ എവിടെയാണെന്നും വ്യക്തമാക്കാനുള്ള ഒരു ശ്രമമാണിത്.
സ്വാഭാവിക ശാസ്ത്രങ്ങളുടെ അതേ ജ്ഞാനശാസ്ത്ര നിയമങ്ങളല്ല (Epistemic rules) ദൈവശാസ്ത്രം പിന്തുടരുന്നത്. വിശുദ്ധ ഗ്രന്ഥം ദൈവത്തിന്റെ  നിലനിൽപ്പിന് വേണ്ടി വാദിക്കുന്നില്ല, പകരം അത് മുൻകൂട്ടി അനുമാനിക്കുന്നു (Presupposes). ഉല്പത്തി പുസ്തകത്തിന്റെ  തുടക്കം സൃഷ്ടാവിനെ  തെളിയിക്കാൻ ശ്രമിക്കുന്നില്ല, മറിച്ച് അത് പ്രഖ്യാപിക്കുകയാണ് ചെയ്യുന്നത്. ഈ അർത്ഥത്തിൽ വിശ്വാസം എന്നത് സ്വയംസിദ്ധമായ ഒന്നാണ് (Axiomatic). അത് ആരംഭിക്കുന്നത് ഒരു കാര്യത്തോടുള്ള സമ്മതത്തിൽ നിന്നാണ്, അല്ലാതെ യുക്തിപരമായ നിഗമനങ്ങളിൽ നിന്നല്ല. ശാസ്ത്രീയ വിശദീകരണങ്ങളെ ആശ്രയിച്ചല്ല അത് നിലനിൽക്കുന്നതോ തകരുന്നതോ; ശാസ്ത്രത്തിലെ വിടവുകളെ അത് ആശ്രയിക്കുന്നുമില്ല.
നേരെമറിച്ച്, ശാസ്ത്രം അതിന്റെ  രീതിശാസ്ത്രമനുസരിച്ച് പ്രകൃതിപരമായ കാരണങ്ങളിലും പരീക്ഷണാത്മകമായ വിശദീകരണങ്ങളിലും മാത്രം പരിമിതപ്പെട്ടിരിക്കുന്നു. ഈ പരിമിതി ദൈവത്തെ ദാർശനികമായി നിഷേധിക്കലല്ല (Metaphysical denial). മറിച്ച്, പ്രകൃതിയുടെ ക്രമത്തെക്കുറിച്ച് അന്വേഷിക്കുന്ന ഒരു വിഷയത്തിന് അനുയോജ്യമായ അച്ചടക്കമാണത്. ഈ രണ്ട് രീതിയിലുള്ള അറിവുകളെയും ഒന്നിലേക്ക് തന്നെ കൂട്ടിക്കുഴയ്ക്കുമ്പോഴാണ് ആശയക്കുഴപ്പങ്ങൾ ഉണ്ടാകുന്നത്.
ഈ വേർതിരിവ് പരിണാമത്തിന് മാത്രമല്ല, ജീവന്റെ  ഉത്ഭവത്തിനും ബാധകമാണ്. ജീവൻ ആദ്യമായി ഉത്ഭവിച്ച ഭൗതിക പ്രക്രിയയെക്കുറിച്ച് കത്തോലിക്കാ സഭ ഒരു ഡൊക്ടറിൻ  നൽകിയിട്ടില്ല. ജീവൻ രൂപപ്പെട്ടത് ക്രമാനുഗതമായ രാസപ്രക്രിയകളിലൂടെയാണോ, പ്രത്യേക സംഭവങ്ങളിലൂടെയാണോ, അതോ ഇതുവരെ മനസ്സിലാക്കാൻ കഴിയാത്ത മറ്റേതെങ്കിലും വഴികളിലൂടെയാണോ എന്ന് സഭയുടെ ഔദ്യോഗിക പ്രബോധനങ്ങൾ (Magisterial teaching) പറയുന്നില്ല. ജീവന്റെ  ഉത്ഭവത്തെക്കുറിച്ചുള്ള ശാസ്ത്രീയ അന്വേഷണങ്ങളെ സഭ എല്ലായ്പ്പോഴും അനുവദിച്ചിട്ടുണ്ട്; അത്തരം അന്വേഷണങ്ങൾ നിലവിലുള്ള എല്ലാറ്റിന്റെ യും സ്രഷ്ടാവ് ദൈവമാണെന്ന സത്യത്തെ നിഷേധിക്കരുത് എന്ന് മാത്രം.
മറ്റൊരു വിധത്തിൽ പറഞ്ഞാൽ, സഭ 'സൃഷ്ടി' എന്ന സത്യത്തെയാണ് മുറുകെ പിടിക്കുന്നത്, അല്ലാതെ ജീവന്റെ  ഉത്ഭവത്തിന്റെ  ഏതെങ്കിലും പ്രത്യേക ഭൗതിക പ്രക്രിയയെയല്ല. അജ്ഞാതമായ രസതന്ത്രത്തിന് പകരമായി ദൈവത്തെ അവതരിപ്പിക്കേണ്ടതുള്ളതുകൊണ്ടല്ല ദൈവം ജീവന്റെ  സ്രഷ്ടാവാകുന്നത്, മറിച്ച് ദൈവം എല്ലാ നിലനിൽപ്പിന്റെ യും (Being as such) സ്രഷ്ടാവായതുകൊണ്ടാണ്. ജീവൻ ഉണ്ടാകാൻ പ്രകൃതി നിയമങ്ങളിൽ അത്ഭുതകരമായ ഇടപടലുകൾ ആവശ്യമാണെന്ന് സഭ പഠിപ്പിക്കുന്നില്ല; വിശ്വാസം നിലനിൽക്കാൻ അത്തരമൊരു വാദത്തിന്റെ  ആവശ്യവുമില്ല. പ്രകൃതി ചരിത്രത്തിലെ പല ചോദ്യങ്ങളിലുമെന്നപോലെ, ജീവന്റെ  ഉത്ഭവത്തിന്റെ  കാര്യത്തിലും സഭ ദൈവശാസ്ത്ര തത്വങ്ങൾ മുറുകെ പിടിക്കുകയും ശാസ്ത്രീയമായ പ്രക്രിയകളെക്കുറിച്ചുള്ള അന്വേഷണം തുറന്നു വിടുകയും ചെയ്യുന്നു.
ഈ നിലപാട് ഒഴിഞ്ഞുമാറലല്ല. മറിച്ച് ദാർശനികമായ ഉറപ്പും (Metaphysical affirmation) അനുഭവസിദ്ധമായ അന്വേഷണവും (Empirical inquiry) തമ്മിലുള്ള വ്യക്തമായ വേർതിരിവിനെയാണ് ഇത് പ്രതിഫലിപ്പിക്കുന്നത്.
പരിണാമ സിദ്ധാന്തത്തോടുള്ള സഭയുടെ സമീപനവും ഇതേ രീതിയിലാണ്. പത്തൊൻപതാം നൂറ്റാണ്ടിന്റെ  അവസാനത്തിലും ഇരുപതാം നൂറ്റാണ്ടിന്റെ  തുടക്കത്തിലും ഡാർവിനിസത്തോടുള്ള കത്തോലിക്കാ പ്രതികരണങ്ങൾ പലപ്പോഴും ജാഗ്രതയുള്ളതോ അല്ലെങ്കിൽ ശത്രുതാപരമായതോ ആയിരുന്നു. ഈ എതിർപ്പ് ജീവശാസ്ത്രത്തോടല്ലായിരുന്നു, മറിച്ച് ദൈവപരിപാലനയെയും, ലക്ഷ്യത്തെയും, ആത്മാവിനെയും നിഷേധിക്കുന്ന ഭൗതികവാദ ദർശനങ്ങളോടായിരുന്നു.
1950-ൽ പയസ് പന്ത്രണ്ടാമൻ മാർപാപ്പയുടെ 'ഹ്യുമാനി ജെനറിസ്' (Humani Generis) എന്ന വിളംബരത്തോടെ ഇതിൽ വലിയ വ്യക്തത വന്നു. മനുഷ്യശരീരം നേരത്തെ നിലനിന്നിരുന്ന ജീവനുള്ള പദാർത്ഥങ്ങളിൽ നിന്ന് പരിണമിച്ചുണ്ടായതാണോ എന്നതിനെക്കുറിച്ച് ഗവേഷണം നടത്താൻ സഭ വിശ്വാസികൾക്ക് വ്യക്തമായ അനുവാദം നൽകി. എന്നാൽ മനുഷ്യന്റെ  ആത്മാവ് ദൈവത്താൽ നേരിട്ട് സൃഷ്ടിക്കപ്പെട്ടതാണെന്ന ബോധ്യം പുലർത്തണം എന്ന നിബന്ധനയോടെയായിരുന്നു ഇത്. ഈ പ്രസ്താവന ഏതെങ്കിലും പ്രത്യേക പരിണാമ പ്രക്രിയയെ ശരിവെക്കുകയല്ല ചെയ്തത്. പകരം, ശാസ്ത്രീയ സ്വാതന്ത്ര്യത്തെ അംഗീകരിച്ചുകൊണ്ട് തന്നെ ദൈവശാസ്ത്രപരമായ അതിർവരമ്പുകൾ സ്ഥാപിക്കുകയായിരുന്നു. ഈ നിലപാട് തന്നെയാണ് ഇന്നും സഭയുടെ ഔദ്യോഗിക പ്രബോധനം. ഇത് ഇതുവരെയും റദ്ദാക്കപ്പെട്ടിട്ടില്ല.
1996-ൽ ജോൺ പോൾ രണ്ടാമൻ മാർപാപ്പ പൊന്തിഫിക്കൽ അക്കാദമി ഓഫ് സയൻസസിനെ അഭിസംബോധന ചെയ്തുകൊണ്ട് പരിണാമം എന്നത് "ഒരു പരികല്പനയേക്കാൾ ഉപരിയാണ്" (More than a hypothesis) എന്ന് പ്രസ്താവിച്ചു. പല മേഖലകളിൽ നിന്നുള്ള തെളിവുകളുടെ ഒത്തുചേരലിനെ അദ്ദേഹം ഇതിലൂടെ അംഗീകരിച്ചു. അതേസമയം തന്നെ, മനുഷ്യനെ വെറും ഭൗതിക പ്രക്രിയകളിലേക്ക് ചുരുക്കുന്ന വ്യാഖ്യാനങ്ങൾക്കെതിരെ അദ്ദേഹം മുന്നറിയിപ്പ് നൽകുകയും ചെയ്തു.
ബെനഡിക്ട് പതിനാറാമൻ മാർപാപ്പ 'ഇന്റലിജന്റ് ഡിസൈനിനെ' (Intelligent Design) ഒരു ശാസ്ത്രീയ സിദ്ധാന്തമെന്ന നിലയിൽ പലതവണ തള്ളിക്കളഞ്ഞപ്പോൾ തന്നെ, സൃഷ്ടിയിലെ യുക്തിപരമായ ക്രമത്തെ (Rational intelligibility) അദ്ദേഹം ഉയർത്തിപ്പിടിച്ചു. ദൈവം പ്രകൃതിയിലെ കാരണങ്ങളുമായി മത്സരിക്കുകയല്ല, മറിച്ച് അവയ്ക്ക് അടിസ്ഥാനമായി നിലകൊള്ളുകയാണ് ചെയ്യുന്നതെന്ന് അദ്ദേഹം ഊന്നിപ്പറഞ്ഞു. ഫ്രാൻസിസ് മാർപാപ്പയും ഇതേ കാഴ്ചപ്പാട് പങ്കുവെച്ചു. ദൈവം ഒരു "മാന്ത്രിക വടിയേന്തിയ മാന്ത്രികനല്ല", മറിച്ച് സൃഷ്ടികൾക്ക് അതിന്റേതായ നിയമങ്ങൾക്കനുസരിച്ച് വികസിക്കാൻ അനുവാദം നൽകിയ സ്രഷ്ടാവാണെന്ന് അദ്ദേഹം നിരീക്ഷിച്ചു.
ഈ പ്രസ്താവനകളൊന്നും ഒറ്റപ്പെട്ടതല്ല. അവ സഭയുടെ സ്ഥിരതയുള്ള പ്രബോധന നിലപാടിനെയാണ് പ്രതിഫലിപ്പിക്കുന്നത്. ആത്മീയതയെയും ദൈവത്തിന്റെ  കാരണഭൂതത്വത്തെയും കുറിച്ചുള്ള ദാർശനിക അതിർവരമ്പുകൾ പാലിച്ചുകൊണ്ട് തന്നെ, ശരീരത്തിന്റെ  വളർച്ചയെക്കുറിച്ചുള്ള ശാസ്ത്രീയ വിവരണമെന്ന നിലയിൽ സഭ പരിണാമ ജീവശാസ്ത്രത്തെ അംഗീകരിക്കുന്നു. ജീവന്റെ  ഉത്ഭവത്തിന്റെ  കാര്യത്തിൽ, സൃഷ്ടിയെ വെറും ഭൗതികവാദത്തിലേക്കോ അല്ലെങ്കിൽ ദൈവനിഷേധത്തിലേക്കോ ചുരുക്കാത്ത കാലത്തോളം, സഭ ഒരു ശാസ്ത്രീയ പരികല്പനയെയും നിർബന്ധിക്കുകയോ നിരോധിക്കുകയോ ചെയ്യുന്നില്ല.
ഈ വേർതിരിവ് പ്രധാനമാണ്. ദൈവത്തെ അംഗീകരിക്കുന്നതിന് ശാസ്ത്രത്തിൽ വിടവുകൾ (Incompleteness) വേണമെന്ന് സഭ നിർബന്ധിക്കുന്നില്ല. വിശ്വാസത്തെ രസതന്ത്രവുമായോ ജീവശാസ്ത്രവുമായോ അത് മത്സരത്തിന് വിടുന്നില്ല. പരിഹരിക്കപ്പെടാത്ത ശാസ്ത്രീയ പ്രക്രിയകൾക്ക് പകരമായല്ല, മറിച്ച് നിലനിൽപ്പിന്റെ  ആഴങ്ങളിൽ (At the level of being) ദൈവത്തെ സ്രഷ്ടാവായി അത് പ്രഖ്യാപിക്കുന്നു.
## 5. അക്വീനാസും 'ഗോഡ് ഓഫ് ദ ഗ്യാപ്‌സ്' എന്ന പിഴവും
ഈ നിലപാടിന്റെ  വേരുകൾ ക്ലാസിക്കൽ മെറ്റാഫിസിക്കൽ തിയോളജിയിൽ, പ്രത്യേകിച്ച് തോമസ് അക്വീനാസിന്റെ  ദർശനങ്ങളിലാണ് ആഴ്ന്നിറങ്ങിയിരിക്കുന്നത്. അക്വീനാസിനെ സംബന്ധിച്ചിടത്തോളം ദൈവം എന്നത് മറ്റ് കാരണങ്ങൾക്കിടയിലെ മറ്റൊരു കാരണം മാത്രമല്ല. ദൈവം എല്ലാ നിലനിൽപ്പിന്റെ യും പ്രാഥമിക കാരണമാണ് (Primary cause). പ്രകൃതിദത്തമായ പ്രക്രിയകൾ ദ്വിതീയ കാരണങ്ങളാണ് (Secondary causes). അവ യഥാർത്ഥവും ഫലപ്രദവുമാണ്, സൃഷ്ടിക്കുള്ളിൽ അവ സ്വതന്ത്രമായി പ്രവർത്തിക്കുന്നു.
പ്രകൃതിദത്തമായ കാരണങ്ങൾ പരാജയപ്പെടുമ്പോൾ ഇടപെടുവാനല്ല ദൈവം പ്രവർത്തിക്കുന്നത്. മറിച്ച്, പ്രകൃതിദത്ത കാരണങ്ങളെ പ്രവർത്തിക്കാൻ പ്രാപ്തമാക്കിക്കൊണ്ടാണ് ദൈവം പ്രവർത്തിക്കുന്നത്. പ്രകൃതി നിയമങ്ങളോ, ആകസ്മികതകളോ (Contingency), സാധ്യതകളോ (Probability) ഒന്നും തന്നെ ദൈവത്തിന്റെ  പരമാധികാരത്തിന് ഭീഷണിയല്ല. അവ ദൈവത്തിന്റെ  പരമാധികാരത്തിന്റെ  തന്നെ ആവിഷ്കാരങ്ങളാണ്. ദ്വിതീയ കാരണങ്ങളുടെ തലത്തിലുള്ള ആകസ്മികതകൾ (Randomness) ദൈവത്തെ സംബന്ധിച്ചിടത്തോളം അനിശ്ചിതത്വങ്ങളല്ല.
ശാസ്ത്രീയ അറിവുകളിലെ വിടവുകൾ വിശദീകരിക്കാൻ ദൈവത്തെ കൂട്ടുപിടിക്കുന്നത് ദൈവീക പ്രവർത്തനത്തെ തെറ്റായി ചിത്രീകരിക്കലാണ്. ഇത് ദൈവത്തെ യാഥാർത്ഥ്യത്തിന്റെ  അടിസ്ഥാന ഹേതുവും ആധാരവുമായി കാണുന്നതിന് പകരം, നമ്മുടെ അറിവില്ലായ്മ നികത്താനുള്ള ഒരു ഉപാധിയായി മാറ്റുന്നു. അക്വീനാസ് ഈ കാഴ്ചപ്പാടിനെ അസന്ദിഗ്ദ്ധമായി തള്ളിക്കളഞ്ഞു.
ഇത്തരമൊരു യുക്തി വിശ്വാസത്തെ ദുർബലപ്പെടുത്തുകയും ചെയ്യുന്നു. അത് ദൈവശാസ്ത്രത്തെ ശാസ്ത്രത്തിന്റെ  നിലവിലെ പരിമിതികളുമായി ബന്ധിപ്പിക്കുന്നു. ശാസ്ത്രം പുരോഗമിക്കുമ്പോൾ ഈ വിടവുകൾ അടയുന്നു. അറിവില്ലാത്ത ഇടങ്ങളിൽ (Gaps) ദൈവത്തെ പ്രതിഷ്ഠിക്കുമ്പോൾ, ആ വിടവുകൾ നികത്തപ്പെടുന്നതോടെ വിശ്വാസത്തിന് പിന്നോട്ട് പോകേണ്ടി വരുന്നു. ക്ലാസിക്കൽ തിയോളജി വിശ്വാസത്തെ ഉറപ്പിച്ചത് ശാസ്ത്രീയ പരാജയങ്ങളിലല്ല, മറിച്ച് അസ്ഥിത്വത്തിലും  (Existence) വിവേചനശക്തിയിലുമാണ് (Intelligibility). അതിനാൽ തന്നെ അത്തരം വിശ്വാസം ശാസ്ത്രീയ പുരോഗതിയിൽ തളരുകയില്ല.
## ഉപസംഹാരം
ജീവന്റെ  ഉത്ഭവം ഇന്നും പരിഹരിക്കപ്പെടാത്ത ഒരു ശാസ്ത്രീയ പ്രശ്നമായി തുടരുന്നു. അതിനൊരു പരിഹാരം കണ്ടെത്താൻ ഒരുപക്ഷേ തലമുറകൾ തന്നെ വേണ്ടി വന്നേക്കാം. എന്നാൽ ഉത്തരമില്ലാത്ത ചോദ്യങ്ങൾ 'ഡിസൈനിന്' തെളിവല്ല, നമ്മുടെ അറിവില്ലായ്മ അസാധ്യതയുടെ തെളിവുമല്ല. ജീവന്റെ  ഉത്ഭവത്തിലെ വ്യക്തതയില്ലാത്ത ഭാഗങ്ങളിൽ നിന്ന് ഒരു ബുദ്ധിമാനായ സ്രഷ്ടാവിലേക്ക് എത്തുന്ന നിഗമനം, ശാസ്ത്രീയ പരിമിതികളെ ദാർശനിക നിഗമനങ്ങളായി തെറ്റിദ്ധരിക്കുന്നതാണ്. ഇത് ദൈവത്തെ കേവലം ഒരു പകരക്കാരനായി കാണുന്നതിലൂടെ ദൈവശാസ്ത്രത്തെ ദുരുപയോഗം ചെയ്യലുമാണ്.
കത്തോലിക്കാ ബൗദ്ധിക പാരമ്പര്യത്തിൽ അധിഷ്ഠിതമായ ഒരു വിശ്വാസത്തിന് ഇത്തരം വാദങ്ങളുടെ ആവശ്യമില്ല. ശാസ്ത്രം പരാജയപ്പെടണമെന്ന് നിർബന്ധം പിടിക്കാതെ തന്നെ അത് ദൈവത്തെ സ്രഷ്ടാവായി അംഗീകരിക്കുകയും ഭയമില്ലാതെ അത് അന്വേഷണങ്ങളെ സ്വാഗതമരുളുകയും ചെയ്യുന്നു. അങ്ങനെ ചെയ്യുന്നതിലൂടെ, വിശ്വാസത്തിന്റെ  സ്വഭാവത്തെയും യുക്തിയുടെ ദൗത്യത്തെയും തെറ്റിദ്ധരിക്കുന്നത് അത് ഒഴിവാക്കുന്നു.




